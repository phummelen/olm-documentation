# Welkom!


Welkom bij OpenLitterMap!

We zijn blij dat je ons gevonden hebt en om je als nieuwe gebruiker bij OpenLitterMap, ook wel OLM genoemd, te mogen verwelkomen. 

Als je hier terecht bent gekomen, dan denk ik dat we kunnen stellen dat je, net als zovelen, bezig bent met zaken die met 'een schonere wereld' te maken hebben.
Wellicht zie je veel afval op straat liggen en vraag je je af wat daaraan gedaan kan worden. Is het de gemeente die dat moet doen, omdat we belasting betalen, of ligt er ook een rol bij de burger. Ben je het zat om te verwachten dat een ander daar wel wat mee doet en heb je zelf die spreekwoordelijke handschoen opgepakt en aangetrokken. Raap je wellicht al langer afval op maar merk je dat dat afval ook steeds weer terugkomt en vraag je wellicht af of het wel genoeg is. Allemaal terechte vragen waar wij ook niet alle antwoorden op hebben, maar we kunnen wel het volgende stellen:
- je bent niet alleen!
- afval rapen helpt wel degelijk, alles wat je nu opruimt, ligt er niet meer en veroorzaakt geen/minder schade
- afval rapen alleen lost helaas niet alles op, ook al ruim je het nu op, er is altijd wel weer iemand die er toch wat neergooit of een andere oorzaak waardoor afval weer ontstaat
- het vastleggen van het geraapte afval helpt wel degelijk, de data die je maakt, kan gebruikt worden, zelfs lang nadat het afval zelf al weg is
- het vastleggen van het geraapte afval lost helaas niet alles op, ook als je data vastleg, zal afval voorlopig nog steeds blijven ontstaan.

Kortom, alles wat je doet, helpt en al het extra wat je doet, helpt nog meer (maar lost helaas ook niet alles op).
Opruimen helpt direct, het vastleggen van data kan de impact van het opruimen (flink) vergroten en OLM is een van de middelen die je daarvoor kan gebruiken.

Hoewel er veel apps op de markt zijn waarmee je van alles vast kan leggen, zijn dit de redenen die wij van gebruikers horen om voor OLM te kiezen:
- een kaart waarop alles terug te zien is!
- niets verborgen, alles openbaar, voor iedereen in te zien, zowel de code van het programma als de data
- duidelijk wat de openstaande bugs/wensen zijn en waaraan er gewerkt wordt
- het draait op vrijwilligers
- een actieve community
- snel antwoord op vragen
- betrokken en gepassioneerde gebruikers
- wekelijkse voortgang/verbeteringen
- open-source wat inhoudt dat iedereen, waar dan ook op de wereld, bij kan dragen aan de verbeteringen
- er komen steeds meer mogelijkheden bij, in plaats van dat er steeds meer mogelijkheden verdwijnen
- geen commercieel belang
- een mooi platform om zelf ervaring op te doen als toekomstige ontwikkelaar
- competitief, maar ook op een vrolijke manier
- het stimuleert de zero-waste-stores wat toch echt de toekomst is of zou moeten zijn
- (wat is jouw reden?)...

OLM stelt je in staat om zwerfafval in kaart te brengen en gegevens vast te leggen. Of je nu een individuele gebruiker bent of een groep die samenwerkt, ons platform biedt de tools en functionaliteiten om jouw bijdrage van onschatbare waarde te maken.

Hoewel er al heel veel mogelijk is in OLM, moeten we je er echter ook op wijzen dat OLM nog steeds in ontwikkeling is. We werken hard aan het verbeteren van bestaande functies en het toevoegen van nieuwe mogelijkheden om de gebruikerservaring verder te verrijken. Hoewel er al veel te ontdekken valt, kunnen bepaalde functies dus nog ontbreken of worden verfijnd.

De kracht van OLM ligt in onze gemeenschap en jij hoort daar ook bij. We moedigen je dan ook aan om deel te nemen aan discussies, ervaringen te delen en samen te werken met andere gebruikers. Samen kunnen we de impact vergroten en een positieve verandering teweegbrengen.

Omdat we nog steeds volop aan het werk zijn aan OLM, merken we ook dat nieuwe gebruikers met bepaalde vragen komen die in de applicatie zelf nog niet duidelijk beantwoord worden.
Daarom hebben we deze documentatie opgezet om een soort verzamelpunt te hebben van uitleg en tips waardoor je nog meer waarde uit OLM zult kunnen halen.
Mocht je desalniettemin toch nog zaken missen, schroom dan niet om ons te benaderen want we nemen alle feedback graag mee om ons programma, maar ook deze handleiding te verbeteren!

Nogmaals dank voor je interesse, 
samen kunnen we het verschil maken en werken aan een wereld zonder zwerfafval!

Het OLM-team
