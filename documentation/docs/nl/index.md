# Welkom bij OpenLitterMap (OLM)!

Laten we beginnen met zeggen dat we blij zijn dat je deze handleiding gevonden hebt, en dat we hopen dat je er wat aan hebt!
Wereldwijd zijn veel mensen actief zwerfafval aan het rapen. Dat kan zijn individueel, tijdens een wandeling met de honden, of in groepsverband. Sommigen doen dat elke dag, anderen alleen op een speciale dag.
Of je nu veel of weinig afval raapt, vaak of soms, of misschien zelfs helemaal nooit en helemaal niets, je bent van harte welkom bij OpenLitterMap!
OpenLitterMap (vanaf nu OLM genoemd) is een platform waar verschillende groepen mensen bij elkaar komen, denk hierbij aan zwerfafvalrapers, maar ook software-ontwikkelaars, onderzoekers, studenten, leraren maar zelfs bedrijven en verschillende mensen die 'iets doen' met zero-waste.
Wat jouw motivatie, ambitie of kunde ook is, je bent van harte welkom en mocht je dat willen, er is vást wel iets waar je mee kan helpen, want alle beetjes helpen en iedereen kan een verschil maken!

OLM wordt dus gebruikt om al die partijen bij elkaar te brengen en de rode draad hierbij is momenteel 'afval'.
In deze handleiding zal zo veel mogelijk uitgelegd worden over hoe je afval dat je onderweg tegenkomt vast kan leggen in OLM.
Op de wereld zijn veel mensen actief met het rapen van zwerfafval, ieder op zijn eigen manier en in zijn eigen gebied. Dat is erg mooi, want al die mensen bij elkaar maken een groot verschil.
Wij zijn van mening dat opruimen helpt, maar dat het vastleggen van data daarover nog veel meer, en nog veel langer, kan helpen. De data die wij met z'n allen vastleggen kan gebruikt worden om nog meer impact te maken, zelfs lang nadat het afval al verdwenen is.

Bij OLM wordt elke week door vrijwilligers van over de hele wereld gewerkt aan de software en er komen dan ook steeds nieuwe mogelijkheden bij. Van mensen die OLM in het verleden hebben gebruikt, krijgen we lovende kritieken over hoe het programma momenteel werkt en daar zijn we best trots op.
Ons streven is om elke week iets nieuws te maken, of bevindingen op te lossen. Liever regelmatig kleine vooruitgang, dan een hele tijd niets en dan plotseling van alles. Dit noemen we '#eachtweekbetter', elke week beter dan de week ervoor.
Hierbij vinden we het overigens belangrijker dat het werkt, dan hoe het eruit ziet. Eerst zorgen dat de gebruikers er wat aan hebben, daarna pas zorgen dat het er gelikt uitziet.
Dat houdt echter ook in, en daar zijn we ons zeer van bewust, dat het voor nieuwe gebruikers soms even wennen of zoeken is. Juist daarvoor is deze handleiding dan ook in het leven geroepen zodat het stap voor stap uitgelegd kan worden en waarbij de tips van gebruikers opgenomen zijn om nog makkelijker of sneller met de applicatie te kunnen werken. Dat is de kracht van de 'community', we zijn met elkaar, voor elkaar. We zijn op veel plekken te bereiken en bantwoorden vragen graag, dus mocht je ergens mee zitten, laat het gerust horen, door jouw feedback, kunnen we het nóg beter maken!

Voor nu nogmaals welkom, dank voor je interesse, kijk rustig rond en als je vragen hebt, stel ze gerust!

Het team van vrijwilligers van OLM.
